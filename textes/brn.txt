Le duc de Berry madame Jehenne d’Armignac trespassee sa premiere avoit grant ymaginacion et bien le monstra que secondement il fut marié. Car si trestost comme il peut veoir qu’il avoit failli il ne fut oncques aise ne eust sejour mais il mist clers en euvre et messaigiers pour envoyer devers le conte Gascon de Foix qui avoit en garde le filz au conte Jehan de Boulongne et avoit eue plus de IX ans. Et pour tant que le duc de Berry ne pouoit a ce mariage parvenir fors par le dangier du conte de Foix. Car au fort le dit conte ne pour pere, ne pour mere, pour pape, ne pour amy que la damoiselle eust il n’en eust riens fait s’il ne lui fust bien venu a plaisance. Il en parla au roy de France, son nepveu, et au duc de Bourgongne, son frere, et leur pria affectueusement qu’ilz s’en voulsissent chargier et embesongnier avecques lui. Le roy de France en eut bon ris pour tant que le duc de Berry estoit ja tout ancien et lui dist: "Bel oncle, que feréz vous d’une telle fillette? Elle n’a que XII ans et vous en avéz LX. Par ma foy, c’est grant folie pour vous de penser a telle chose. Faictes ent parler pour Jehan, beau cousin vostre filz, qui est jenne et a venir. La chose est mieulx pareille a lui que a vous." "Monseigneur, " respondit le duc de Berry, "on en a parlé mais le conte de Foix n’y veult entendre pour la cause de ce que mon filz descend de ceulx de Armignac et ilz sont en guerre et en hayne et ont esté longtemps ensemble. Se la fille est jenne, je l’espargneray troiz ou quatre ans tant qu’elle sera femme parfaicte." "Voire, " respondit le roy, "bel oncle, mais elle ne vous espargnera pas." Et puis dist le roy tout en riant: "Bel oncle, puis que nous veons que si grande affection vous y avéz nous y entenderons voulentiers."
Depuis ne demoura gaires de temps que le roy ordonna le sire de la Riviere, messire Brueil, son souverain maistre d’ostel et chambrelain, pour aler en ce voyage et avecques lui le conte d’Acy. Et le duc de Bourgongne y ordonna pour lui et en son nom l’evesque d’Autun et messire Guillame de la Trimoulle . Et le duc de Berry y ordonna et en pria le conte Jehan de Xancerre, un grant saige et vaillant chevallier.
Ces cinq seigneurs pour venir vers le conte de Foix et requerir ou nom de mariage pour le duc de Berry ceste jenne dame se partirent de leurs lieux et se devoient trouver en Avignon aussi comme ilz firent la deléz le pape Clement bien XV jours, qui cousin germain estoit a la damoiselle, et environ la Chandeleur ilz se departirent d’Avignon et prindrent le chemin de Nismes et de Montpellier et chevaucerent a petites journees et a grans fraiz et passerent Besiers et vindrent a Carcassonne et trouverent messire Loÿs de Xancerre, mareschal de France, qui les recueillit grandement, et parla a eulx asséz du conte de Foix de son estat et de son affaire. Car il y avoit esté n’avoit point passé deux moix. De Carcassonne, il se partyrent et vindrent a Thoulouse et la s’arresterent et envoyerent leurs messagiers deverz le conte de Foix qui se tenoit a Orthaiz en Bierne. Si s’entamerent les traittiéz de ce mariage, mais ilz y furent moult longuement. Car du commencement le conte de Foix fut moult froit pour tant que le duc de Lancastre qui se tenoit pour le temps a Bourdeaulx ou a Narbonne faisoit parler et prier pour son filz Henry, conte d’Erby. Sy fut tele foiz que le loingtain sejour qu’on veoit a ces seigneurs faire qu’on disoit que le mariage pour lequel ilz sejournoient a Thoulouse ne se feroit point. Et tout leur estat et les ordonnances, responces et traitiéz du conte de Foix de jour en jour, de sepmaine en sepmaine ilz envoyoient soingneusement devers le duc de Berry qui se tenoit a la Nonnette en Auvergne. Et le duc qui n’avoit autre desir fors que les choses approchassent, rescripvoit devers eulx et les raffreschissoit souvent de nouveaulx messages en eulx signiffiant que nullement ilz ne cessassent point que la besongne ne se feïst. Le conte de Foix, qui estoit sage homme et subtil et qui veoit l’ardant desir du duc de Berry, traittoit sagement et bellement et si froidement mena ces procés que par accord de tous et encoires a grant priere il eust XXXM frans pour les ans qu’il avoit gardee la damoiselle, nourrie et tenu son estat. Encoires se plus en eust demandé plus en eust eu, mais moyennement il en voult ouvrer sus la conclusion de ceste matiere affin qu’on lui en sceust gré et aussi que le duc de Berry sentist que il feïst aucune chose pour luy.
