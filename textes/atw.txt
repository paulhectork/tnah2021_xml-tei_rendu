Le duc de Berri, madame Jehanne d’Ermignac trespassee, sa premiere femme, avoit grant ymaginacion et bien le monstra que secondement il feust marié. Car si tost comme il peut veoir qu’il avoit faily il ne fut oncques avisé ne eut sejour. Mais il mist clers en oeuvre et messaigiers pour envoyer devers le conte Gascon de Foix, qui avoit en garde la fille au conte Jehan de Bouloingne et avoit eue plus de neuf ans. Et pour tant que le duc de Berri ne pouoit parvenir a ce mariage fors par le dangier du conte de Foix. Car au fort le dit conte ne pour pere, ne pour mere, ne pour pape, ne pour amy que la damoiselle eust, il n’en eust riens fait s’il ne lui fut bien venu a plaisance. Il en parla au roy de France, son nepveu, et au duc de Bourgoingne, son frere, et leur pria affectueusement qu’ilz s’en voulsissent chargier et embesoignier avecques lui. Le roy de France en eut bon ris pour tant que le duc de Berry estoit ja tout ancien et lui dit: "Bel oncle, que feréz vous d’une fillette qui n’a que XII ans et vous en avéz LX? Par ma foy, il me semble grant follie de vous de penser a telle chose. Faittes en parler pour Jehan, beau cousin vostre filz, qui est jeune et a venir, la chose est mieulx pareille a lui que a vous." "Monseigneur," respondit le duc de Berri, "on en a parlé mais le conte de Foix n’y vault entendre pour la cause de ce que mon filz descend de ceulx d’Armignac et ilz sont en guerre et en hayne et ont esté long temps ensemble. Se la fille est jeune, je l’espareigneray trois ou quatre ans tant qu’elle sera femme parfaitte et formee." "Voire," dit le roy, "maiz elle ne vous espareignera pas." Et puis dist le roy tout en riant: "Bel oncle, puis que nous veons que tant grande affection vous y avéz, nous y entendrons voulentiers." Et depuis ne demoura guerres de temps que le roy ordonna le sire de la Riviere, messire Brueil, son souverain et maistre d’ostel et chambrelan pour aller en ce voyage et avecques lui le conte d’Acy. Et le duc de Bourgoingne y ordonna pour lui et en son nom l’evesque d’Authun et messire Guillaume de la Trimoulle. Et le duc de Berry y ordonna en pria le conte Jehan de Xancerre ung grant saige et vaillant chevalier. Ces cincq seigneurs pour venir vers le conte de Foix et pour requerir ou nom et pour le duc de Berry ceste jeune dame a mariage, se partirent de leurs lieux et se devoient trouver en Avignon ainsi comme ilz firent deléz le pape Clement bien XV jours, qui cousin germain estoit a la damoiselle et environ la Chandeller ilz se partirent d’Avignon et prindrent le chemin de Nimes et de Montpellier et chevaulcherent a petites journees et a grans fraiz et passerent Besiers et vindrent a Carcassonne ou ilz trouverent messire Loÿs de Xancerre, mareschal de France, qui les recueillit grandement. Ilz se partirent de la et vindrent a Thoulouse et la s’arresterent et envoyerent leurs messagiers devant devers le conte de Foix, qui se tenoit a Orthaiz en Bierne. Si s’entammerent les traittiéz de ce mariage, mais ilz y furent moult longuement, car du commencement le conte de Foix fut moult froit pour ce que le duc de Lancastre, qui se tenoit pour le temps a Bourdeaulz ou a Lierbonne, faisoit parler et prier pour son filz Henry, conte d’Erbi, si fut telle fois pour le longtain sejour qu’on veoit a ces seigneurs faire qu’on disoit que le mariage pour lequel ilz sejournoient a Thoulouse ne se feroit point. Et tout leur estat et les ordonnances, responces et traittiéz du conte de Foix de jour en jour, de sepmaine en sepmaine ilz envoioient soingneusement devers le duc de Berry, qui se tenoit a la Nonnette en Auvergne. Et le duc qui n’avoit autre desir fors que les choses approchassent, souvent devers eulz et souvent les raffreschissoit de nouveaulx messaiges en leur seigniffiant que nullement ne cessasent que la chose ne se feist.
Le conte de Foix, qui estoit saige homme et soubtil et qui veoit l’ardant desir du duc de Berry traitoit saigement et bellement et si froidement mena le procés que par accord de tous et encores a grant priere il eut XXXM frans pour les ans qu’il l’avoit gardee la damoiselle, nourie et tenue son estat et eut plus eul s’il eut plus demandé mais moyennement il en voult ouvrer sur la conclusion de ceste matiere affin qu’on lui en sceust gré et que le duc de Berri sentist que il feist aucune chose pour lui.
