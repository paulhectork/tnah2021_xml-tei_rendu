Le duc de Berry, madame Jehanne d’Armeignach sa premiere femme trespassee, avoit grant ymagination. Et bien le moustra que secondement il fust remarié. Car tantost que il pot veoir comment il avoit failly a la fille de Castille, il ne fut oncques aise ne n’ot repos. Mais mist en oeuvre clers et messagiers pour envoier devers le conte Gascoing de Fois, quy avoit en garde la fille au conte Jehan de Boulongne et avoit ja eue plus de noeuf ans. Et pour tant que le duc de Berry ne pouoit a ce mariage parvenir fors par les dangiers du conte de Fois. Car au fort le dit conte ne pour pere ne pour mere ne pour pape ne pour amy que la damoiselle eust, il n’en euist riens fait, se bien ne luy feust venu a sa plaisance. Il en parla au roy de France, son nepveu, et au duc de Bourgoingne, son frere. Et leur requist moult affectueusement que ilz s’en voulsissent chargier, avecques luy et embesoingnier. Le roy de France en ot bon rys, pour tant que le duc de Berry estoit ja tout anchien, et luy dist: "Beaulx oncles, que feréz vous de une si jenne femme? Elle n’a que douze ans et vous en avéz soixante. Par ma foy, c’est grant folie pour vous de penser a telle besoigne. Faittes ent parler pour Jehan beau cousin vostre filz, quy est jenne et a venir. La chose est trop mieulx pareille a
luy que a vous." "Monseigneur," respondi le duc de Berry, "on en a parlé, mais le conte de Foiz n’y a voulu entendre pour la cause de ce que mon filz descend de ceulx d’Armeignach. Et ilz sont en guerre et en hayne et ont esté long temps ensemble. Se la fille est jenne, je la espargneray trois ou quatre ans, voire si longuement qu’elle sera femme parfaitte et fourmee." "Voire," respondy le roy, "beaulx oncles, mais elle ne vous espargnera pas." Et puis dist le roy tout en ryant: "Or ça, beaulx oncles, puisque nous veons que si tres grande affection vous y avéz nous y entendrons moult voulentiers."
Depuis ne demoura gaires de temps que le roy ordonna le sire de la Riviere, messire Burel, son souverain chevallier et maistre d’ostel et chambellan, pour aler en ce voyage. Et avecques luy le conte d’Assy. Et le duc de Bourgoingne y ordonna pour luy et en son nom l’evesque d’Authun et messire Guillemme de la Trimoulle et le duc de Berry y ordonna et en prya le conte Jehan de Xancerre ung grant, sage et vaillant chevallier.
Ces cinq seigneurs pour venir devers le conte de Fois et requerir en nom de mariage pour le duc de Berry ceste jenne dame, se partirent de leurs lieux et se devoient trouver en Avignon deléz le pape comme ilz firent. Ce pape Clement, quy cousin estoit du pere a la damoiselle, les retint la bien quinze jours. Et environ la Chandelleur ilz se departirent tous d’Avignon et prindrent le chemin de Nismes et de Montpellier. Si chevauchierent a petites journees et a grans frais. Si passerent Besiers et vindrent a Carcassonne. Et la trouverent ilz messire Loÿs de Xancerre, mareschal de France, quy moult grandement
les recueilly, ce fut raison. Et parla a eulz asséz du conte de Fois, de son estat et de son affaire. Car il y avoit esté de Carcassonne n’avoit point passé deux mois. Ilz se departirent et vindrent en la cité de Thoulouse, et la s’arresterent. Et envoierent leurs messages devers le conte de Fois, quy se tenoit a Orthaiz en Berne. Si s’entamerent les traittiéz de ce mariage, mais ilz furent moult loingtains, car de commencement le conte de Fois fut froit et dur pour ce que le duc de Lancastre, quy pour ce temps se tenoit a Bourdeaulx ou a Liebourne, en faisoit parler et pryer pour son filz messire Henry, conte d’Erby. Si fut telle fois pour le loingtain sejour que l’on veoit advenir, que on disoit que le mariage pour lequel ces seigneurs s’arresterent en la bonne cité de Thoulouse, ne se feroit point, et tout leur estat et toutes les ordonnances, responses et traittiés du conte de Fois, de jour en jour et de septmaine en septmaine, ilz envoierent soingneusement devers le duc de Berry, quy se tenoit a la Nonnette en Auvergne. Et le duc, quy n’avoit autre desir fors que les choses approchassent, escripsoit devers eulz, et les raffreschissoit souvent de nouveaulz messages. En eulz signiffiant que par nul moyen ilz ne cessassent point que la besoingne ne se fesist. Le conte de Foiz, quy estoit sage et soubtil, et quy veoit l’ardent desir du duc de Berry, traittoit sagement et bellement et si froidement mena ses procés que par l’accord de tous, et encoires a grans prieres il ot trente mille frans pour les dix ans que il avoit gardé la damoiselle nourrie et tenu son estat. Encoires se plus il en eust demandé, plus en eust eu. Mais moiennement il volt ouvrer sur la conclusion de ceste matiere affin que on luy en sceust gré. Et aussi que le duc de Berry sentist que il faisoit aucune chose pour luy.
